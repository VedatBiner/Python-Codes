Dünya edebiyatının büyük ismi Dostoyevski, romanlarındaki ruhsal sorunlu karakterleriyle dikkat çeken bir yazardır. Kendisi sara hastası olan Dostoyevski’nin karakterlerinde sara, şizofreni, histeri ya da nevroz gibi hastalıklar sık görülür. Bu tiplemelerin kurgusundaki ilginç taraf ruhsal sorunlu kişilerin bir biçimde kötülüklere bulaşması ve sonunda, Dostoyevski’nin ahlaksal öğretisi doğrultusunda huzura erişiyor olmalarıdır.

Dostoyevski gençlik yıllarında radikal liberal gruplar içerisinde yer almış, bu nedenle de tutuklanmış ve idama mahkum edilmiş. Tam kurşuna dizilmek üzereyken, hem de son anda açıklanan bir afla hayata dönmüş. Yaşadığı bu büyük gerilim ve idam hükmünün hapis cezasına çevrilmesi ardından  yaşadığı yıllar Dostoyevski’yi çok etkilemiş ve bambaşka bir insan haline getirmiş. Yunan Katolik inancıyla tanışan ve Rus Milliyetçiliği ideolojisini kabullenen Dostoyevski bundan sonraki edebiyat çalışmalarında karakterlerini yeni ideolojisi doğrultusunda yönlendirmiş, romanlarını bu amaçla kullanmıştır. Bu yazıda konu ettiğimiz Suç ve Ceza da, Dostoyevski’nin bir zamanlar yakın olduğu gruplara karşı mücadele romanı olarak tasarlanmış ideolojik bir eserdir. Suç ve Ceza romanının kahramanı Raskolnikov da bu amaçla yaratılmış hasta ruhlu bir katildir.

Gelelim romanın konusuna ve başkahramanına. Başkahraman Rodion Romanovich Raskolnikov ezici derecede yoksul ve bu nedenle üniversiteyi bırakmak zorunda kalmış, ruhen de sorunları olan bir kişidir. Bir apartmanın beşinci katında, dolaba benzer bir odada  yaşamaktadır. Biraz gururlu, kafası karışık ve bunalımlıdır. Sayfalar ilerledikçe görüleceği üzere Napolyon gibi kişileri gözünde yüceltmektedir. Raskolnikov`a göre onlar üst insanlardır ve kendisi de onlar gibi olmak isteyecektir. Gerekirse bir cinayet işlemek bile böyle bir amaca uygun düşen bir eylemdir.

Romanda yaz mevsimin boğucu sıcağı ve yoksul çevre yaşamı, insanın içini bunaltıcı şekilde anlatılır: “Boğucu bir hava vardı sokakta, çok sıcaktı: yapı iskeleleri, tuğlalar, kireç tozları, itişip kalkışan kalabalık; bir yazlık kiralama olanağı bulunmayan Petersburglunun çok iyi bildiği o güzel, pis, yaz kokusu… Tüm bunlar genç adamın zaten bozuk olan sinirlerini iyice germişti. Hele semtin bu bölgesinde sayıları iyice kabarık olan meyhanelerden yayılan dayanılmaz içki kokusu, henüz iş zamanı olmasına karşın adım başında rastlanan sarhoşlar, tablonun iğrenç ve iç. karartıcı rengini tamamlıyor gibiydi“